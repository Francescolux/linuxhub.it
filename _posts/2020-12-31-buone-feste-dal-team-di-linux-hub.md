---
title: 'Buone feste dal Team di linux/hub'
date: 2020-12-31
layout: post
author: Mirko B.
author_github: mirkobrombin
coauthor: linuxhub
coauthor_github: linuxhubit
tags:
  - natale
---
Il 2020 è stato il quarto anno di linux/hub, un anno veramente carico di contenuti: pensate, ben **133 articoli** scritti, revisionati e **curati** dal nostro Team di appassionati.

Questo però va detto, di certo non è stato l'anno più simpatico fra tutti. Ne abbiamo viste veramente di tutti i colori (letteralmente). Eppure, nonostante tutti i fatti negativi che compongono quest'anno ormai in chiusura, dobbiamo ammettere che qualche pregio c'è stato, qualcosa abbiamo imparato. Abbiamo fatto della tecnologia il punto di forza di questo 2020.

Abbiamo imparato ad usare strumenti di comunicazione digitale più del passato, e questi da oggi saranno parte integrante del nostro mondo. Collaboreranno a dare una svecchiata a tutte quelle aziende e lavori che sino ad oggi non hanno creduto nella tecnologia, ma che grazie a questa hanno potuto lavorare in uno degli anni più devastanti di sempre, a livello economico.

Vediamo gli aspetti positivi ed ironici (INPS *coff coff*) di un anno intenso come questo e non fermiamoci solo a ciò che abbiamo perso e dovuto affrontare.

Da ogni situazione si può trarre un insegnamento e migliorare: **iniziamo questo 2021 con più grinta, più sicurezza e meno pressione**. Non si può prevedere un anno migliore, ma possiamo comportarci in prevenzione per renderlo tale.

> Ci tengo a fare un speciale ringraziamento al [Capo Redattore Alessandro Zangrandi](https://linuxhub.it/staff) che in questo anno ha rivoluzionato la redazione e la pubblicazione del sito, portando costanza e netta qualità ai contenuti.

## Auguri
Rinnovando gli auguri di buone feste, natale passato e felice anno nuovo, comunichiamo la chiusura della pubblicazione per il 2020 e vi diamo appuntamento nel 2021.

-- La redazione di linux/hub